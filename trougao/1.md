    Šetajući ulicom Alfred Jung, kojom ne idem skoro nikad, iako je u toj ulici moj sadašnji stan, našao sam svoje patike, tirkizne New Balance broj 45 koje sam dan ranije, teška srca, ostavio negdje u ulici Proskauer, jer su mi bile premale. Sad su bile u crnoj plastičnoj kesi, sa dvije olinjale messenger torbe, kojih je neko, uz moje patike, koje mu očigledno nisu odgovarale, htio da se otarasi. Kako je to neobično, ostavio sam ih barem dva kilometra odavde. Nisam mogao tek tako da ih ostavim, ipak su to bile moje patike, stavio sam ih u svoj ranac; kasnije sam se opet predomislio i, šetajući južno od stanice Gorlitzer, ostavio ih negdje u ulici Skalitzer.
    Svratio sam u LIDL da kupim namirnice i spontano odlučio da ne uzmem pivo; to nije način, mislio sam, da se borim sa anksioznošću što mi Ukrajinka ne odgovara na poruku; umjesto toga popiću čaj od kamilice. Kupio sam, između ostalog, Spicy Thunfisch Wrap, proizvod koji je bio odgovor na Thunfisch Wrap od REWE-a, zapravo ne znam koji je prvi pušten u produkciju, i svakom slučaju, ovaj iz LIDL-a je bio ljut i to mu je davalo prednost u odnosu na konkurenta, možda će me to konačno nagovoriti da, kad izlazim u trgovinu, pređem ulicu preko zebre i obavim je u LIDL-u umjesto u REWE-u koji se nalazi sa moje strane; na kraju, ovdje su mahom i jeftiniji proizvodi. Ta prozelitska misao mi se vrzmala po glavi kad mi je zavibrirao telefon u dzepu, primio sam poruku: Lijepo je čuti te! Nisam slobodna u nedelju. Ova poruka je kompromis, pomislio sam: pozitivna poruka nota u prvom dijelu, koja je kulminirala uzvičnikom, završena je činjenicom da u nedelju neće biti slobodna, bez ponude za drugi termin, što joj je davalo zloslutnu notu; zamislio sam tu poruku kao trougao sa tupim vrhom.
    Našao sam se u ulici Wuchlichstrasse. Sjetio sam se 11-tog jula 2022, kad sam došao u ovaj grad, vukući kofer po kaldrmi ovom istom ulicom. Sjećam se da mi je bilo neprijatno dok sam prolazio pored turista koji su sjedjeli na terasama restorana i jeli kimči ili suši ili ramen ili kakvogod azijsko jelo; sve te djevojke u majicama na bratele, lako oznojenog čela, zato što su točkovi mog kofera pravili buku odskakujući po kaldrmi; uostalom, bilo bi mi neprijatno i kad bih ga vukao po ravnoj površini. Mnogo puta kasnije sam prošao ovom ulicom, ali nikad nisam uspio da je vidim kao tog dana, do te mjere da sam počeo da sumnjam da je to ta ista ulica; bile su tu lipe i hlad i restorani, ali ulica je za mene izgubila magiju koju je imala kao onog dana kad sam došao u ovaj grad.
    Na Spotify shuffle-u, koji sam slušao preko bluetooth slušalica, čuo sam pjesmu koju odavno nisam čuo. Ima nečeg naročitog u tome kad pustimo neku pjesmu koju smo u mladosti voljeli. Nekad sam mislio da je izvor melanholije koja tada nastupi pomisao da se mi nismo promjenili i da se ništa suštinski ne mijenja. Sad mislim da, kada čujemo neku pjesmu koju smo voljeli prije deset ili petnaest godina, a dugo je nismo čuli, naša duša postane svjestna mučnog puta koji je prevalila; muzika, i osjećaj koji ona u nama evocira, postaju samo bolno precizna referentna tačka tog puta.
