Teško mi je da razmišljam o tome kako je došlo do ovoga. Ne sjećam se da smo kući ikad imali kauč. A je li bitno? Imali smo škanj. Ne moram da sjednem na škanj. Na kauč moram. Bez izuzetka. Svaki, svaki kauč. Jednom sam bio u cirkusu, kao dijete. Iznijeli su kauč i panter je sjeo na kauč. Imao sam možda 13 godina. Istrčao sam. Niko nije znao što se dešava. Izbili su me. Moram da sjednem na kauč. Jeste li imali nekad ovakav slučaj? Ovo zvuči kao da ja tražim pažnju, i izmišljam i pokušavam da potrošim vaše vrijeme. Ali sigurno vam kažem, ovo je problem. Ovo je moj problem. Kad hodam, a trudim se da baš i ne hodam, i kad vidim kauč, moram da sjednem. Ako je u izlogu - to je veliki problem i za prodavnicu i za mene. Ako je na ulici, a pada kiša, pokisnuću s kaučem. 
NE znam što bi se desilo da ne sjednem. Ne znam kako se to uopšte može desiti. To nije ni stvar odluke. Samo neminovnost. Kauč, ja, sijedanje. Što ima da se objašnjava. Moram da sjednem.
Evo i sad kod vas sjedim na kauču. Vi ste na fotelji. Ali da ste vi bili na kauču, i meni ponudili fotelju - bilo bi nam i jednom i drugom jako neprijatno. Jer bih bio na pet centimetara od vas, a prvi put vas vidim u životu. Dobar kauč. Fino tapaciran. Star, ali udoban. Koliko li je ljudi sjedjelo na njemu? Koliko imate klijenata dnevno? Znam, znam, treba da pričam o sebi i o svom problemu. NE znam što više da kažem. Možda vas zanima nešto seksualno vezano za kauč. Nema ništa čega se mogu sjetiti. Definitivno nikad nisam imao takvo iskustvo, niti sam ga vidio. Bilo bi lako da je to u pitanju, ali nije. Nije to uopšte. Nešto je tu drugo. Boli me pomisao da prođem pored kauča i da ne sjednem na njega. Toliko kauča, toliko kauča, a ja uglavnom sjedim kući.
Trosjed je kauč.
Dvosjed je kauč.
Mali, mali broj fotelja je kauč.
Krevet nije kauč. Definitivno nije. To je krevet.
Najviše puta sam sjedio na svom kauču kući. Imam ga od 1999. Nisam ga mijenjao. Ne sviđa mi se uopšte. Ali pomisao da kupim kauč je potpuno opterećenje. Naravno da ne mogu da pođem u radnju da kupujem kauč. To nikako. Ni slučajno. A kupovina preko interneta. To mi je nekako prljavo. Plitko. Kako čovjek da zna koji mu se kauč sviđa. A što ako ga kupim, pa mi se ne svidi pa ga vratim, ali mi se svidi da poručujem i vraćem kauče. Tek sam onda u problemu. Ko će onda da mi pomogne. Ovo nije preveliki grad, brzo bi me sve radnje naučile. Zapamtile. I onda bih bio onaj koji poručuje kauče da bi ih vratio. A sad sam onaj koji mora da sjedne na kauč. Bolje je tako. A ovo i ne zna previše ljudi. Znam ja. Znate vi. Zna moja majka naravno. Otac je znao, neka mu je laka crna zemlja. Braće i sestara nemam. Djevojku nemam. Momka isto nemam. Molim vas. Samo kažem. Ima prijatelja koji znaju, ali su puni razumijevanja. A i rijetko se gledamo, i slabo se čujemo. Poneka poruka o sportu najčešće.   

-----

Muškarac, 29 godina. Samac, moguće bez seksualnog iskustva. Usamljen, potencijalna funkcionalna depresija. Treba istraživati odnos s majkom. Treba razumjeti odnos majke i oca. Potencijalno porodično nasilje. Prijatan u razgovoru. Osjećam da bježi od nečega. Razgovarati o djetinjstvu. Razgovarati o značenju kauča. Razgovarati o osjećaju posebnosti zbog svog problema, gotovo osjećaju nadmoći. Naslada u supstvenom problemu. Iskustva prelama kroz prizmu humora, defanzivni mehanizam. Neshvaćenost varira od rezignacije do prkosa. Osjećam nasladu u problemu, aktivno ga produbljuje. Istražuje načine da situaciju učini gorom. Sam je pomenuo seksulani aspekt i homoseksualizam, vrijedi se oprezno vratiti tim temama u pogodnom trenutku.
