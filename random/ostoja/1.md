### 1

Gospodin Ostoja nije bio običan gospodin. On je bio gospodin koji u životu nikada nije pao. Iako je to u većini slučajeva dobra stvar, Ostoju je žuljala ta njegova neobičnost.
Tako je gospodin Ostoja, pre nego što bi legao da spava, svako veče postavljao sebi zamke: razapinjao pecaroški najlon izmedju dovratka, nemarno razbacivao kore od banane po kući, pločice u kupatilu održavao klizavim, ali uzalud. Najviše što je uspeo, da za tren izgubi ravnotežu, da se na sekund zabatrga, ali uvek bi ostajao na nogama.
Kada bi na bazenu, pokušao da skoči na glavu, to bi se završavalo saltom.
